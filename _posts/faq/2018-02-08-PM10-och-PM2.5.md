## Vad är PM10 och PM2,5
Ett vanligt mått på partiklar är PM10, som förenklat är massan av partiklar i luften som är mindre än tio mikrometer (µm) i diameter. Partiklar som är mindre än tio mikrometer i diameter (PM10) kan när de andas in nå ner i lungorna och orsaka lungsjukdomar.
Ett annat partikelmått som mäts är PM2,5 som är partiklar som är mindre än 2,5 mikrometer (μm). Dessa något mindre partiklar har en tydlig koppling till effekter på hälsan både på kort och lång sikt.
## Källor
Partiklar uppstår vid flera olika källor. De större partiklarna, som även står för den största massan, kommer från slitage, exempelvis från dubbdäck. De mindre partiklarna kommer framförallt från förbränning och industriprocesser.

Partiklarna kan i förorenad luft beläggas med andra ämnen, till exempel sulfater, nitrater och organiska ämnen. Att bestämma källan till partiklar kan därför många gånger vara svårt då en partikel kan ha flera källor.

## Trender
|<img src="http://www.naturvardsverket.se/PageFiles/3213/1445_sv.png" width="400">|<img src="http://www.naturvardsverket.se/PageFiles/53739/14572_sv.png" width="400">|

Utsläppen av PM2,5 har minskat med en tredjedel i Sverige sedan år 1990, men har endast minskat svagt sedan millennieskiftet.
Koncentrationen av PM2,5 har minskat sedan år 2000 och endast i södra Sverige överskrids miljömålets årsmedelvärde, 10 µg/m3. 

Halterna av PM10 riskerar i vissa svenska städer att överskrida miljökvalitetsnormerna men halterna har en minskande trend i våra storstäder.

## Effekter
Att andas in partiklar kan ge olika hälsoeffekter, beroende på vilka kemiska och fysikaliska egenskaper som partiklarna har.

Partiklar från slitage av dubbdäck har negativa hälsoeffekter på kort sikt när det gäller hjärt- och lungsjukdomar, samtidigt leder de till ökade besvär för exempelvis astmatiker.

Även exponering av trafikföroreningar under lång tid påverkar hälsan. Exempelvis på effekter är förtida död i hjärt- kärlsjukdomar och försämrad lungutveckling hos barn.

_källa: [Naturvårdsverket](http://www.naturvardsverket.se/Sa-mar-miljon/Klimat-och-luft/Luftfororeningar/Partiklar/)_
